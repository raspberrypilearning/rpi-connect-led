Για να ανάψεις μια λυχνία LED, πρέπει να δημιουργήσεις ένα κύκλωμα από αυτά τα εξαρτήματα:

| Πλακέτα δοκιμών                           | Καλώδια Αρσενικό-σε-Θηλυκό                         | Λυχνία LED                    | Αντίσταση                         | Παροχή ρεύματος                        |
| ----------------------------------------- | -------------------------------------------------- | ----------------------------- | --------------------------------- | -------------------------------------- |
| ![πλακέτα δοκιμών](images/breadboard.png) | ![καλώδιο αρσενικό-σε-θηλυκό](images/mfjumper.png) | ![Λυχνία LDE](images/led.png) | ![αντίσταση](images/resistor.png) | ![raspberrypi](images/raspberrypi.png) |

Ρίξε μια ματιά στη λυχνία LED σου. Θα πρέπει να δεις ότι ο ένας ακροδέκτης είναι μεγαλύτερος από τον άλλο. Ο μακρύς, είναι ο **θετικός** ακροδέκτης, και ονομάζεται επίσης και **άνοδος**. Πρέπει πάντα να συνδέεται με τη θετική άκρη ενός κυκλώματος. Ο κοντός, είναι ο **αρνητικός** ακροδέκτης, και ονομάζεται επίσης και **κάθοδος**. Πρέπει να συνδεθεί με την αρνητική άκρη. Ένας τρόπος να το θυμάσαι αυτό είναι να φανταστείς ότι ο μακρύς ακροδέκτης μοιάζει να του έχουν προσθέσει κάτι ενώ στον κοντό ακροδέκτη σαν να του έχουν αφαιρέσει κάτι.

Θα διαπιστώσεις ότι υπάρχουν λυχνίες LED που έχουν ακροδέκτες του ίδιου μήκους. Σε αυτήν την περίπτωση, ο θετικός ακροδέκτης είναι ο ακροδέκτης όπου η πλαστική άκρη της λυχνίας LED είναι στρογγυλή. Όπου είναι ο αρνητικός ακροδέκτης, η άκρη θα είναι επίπεδη, όπως στην παρακάτω εικόνα.

![Κοντινό πλάνο λυχνίας LED](images/LEDcloseup.png)

+ Σπρώξε τον θετικό ακροδέκτη της λυχνίας LED στη σειρά 1 της πλακέτας δοκιμών σου, κοντά στην αριστερή πλευρά από το αυλάκι. Τοποθέτησε τον αρνητικό ακροδέκτη στη σειρά 1 στην άλλη πλευρά από το αυλάκι.

+ Τώρα βρες την αντίστασή σου. Μια αντίσταση είναι ένα μη πολωμένο εξάρτημα, οπότε δεν έχει σημασία με ποιον τρόπο θα το τοποθετήσεις στην πλακέτα δοκιμών. Πίεσε έναν ακροδέκτη στην ίδια σειρά που βρίσκεται ο αρνητικός ακροδέκτης της λυχνίας LED, ώστε να συνδεθεί με τη λυχνία LED. Πίεσε τον άλλο ακροδέκτη της αντίστασης σε οποιαδήποτε άλλη ελεύθερη σειρά στη δεξιά πλευρά από το αυλάκι.

+ Τώρα πάρε ένα καλώδιο αρσενικό-σε-θηλυκό και πίεσε το αρσενικό άκρο στην ίδια σειρά με τη λυχνία LED, στην αριστερή πλευρά από το αυλάκι κοντά στον θετικό ακροδέκτη της λυχνίας LED. Πίεσε τον θηλυκό ακροδέκτη στην ακίδα GPIO **3V3**.

Το κύκλωμά σου θα πρέπει να μοιάζει περίπου όπως αυτό:

![Κύκλωμα χωρίς γείωση](images/ground-missing.png)

Τώρα, σύνδεσε τα εξαρτήματά σου στην ακίδα γείωσης GPIO (**GND**):

+ Βεβαιώσου ότι το Raspberry Pi σου είναι ενεργοποιημένο. Πάρε ένα άλλο καλώδιο αρσενικό-σε-θηλυκό και πίεσε το αρσενικό άκρο στην ίδια σειρά με τον δεύτερο ακροδέκτη της αντίστασης, στην ίδια πλευρά με το αυλάκι. Μετά πίεσε το θηλυκό άκρο στην ακίδα **GND**. Η λυχνία LED πρέπει να ανάψει!

![Ροή ρεύματος κυκλώματος](images/circuit-current-flow.gif)

Εάν η λυχνία LED δεν ανάψει, δοκίμασε τα εξής: 1) Έλεγξε εάν το Raspberry Pi σου είναι ενεργοποιημένο 2) Έλεγξε ότι όλα τα εξαρτήματά σου πιέστηκαν σταθερά στην πλακέτα δοκιμών 3) Έλεγξε ότι η λυχνία LED σου είναι σωστά τοποθετημένη 4) Φρόντισε ώστε οι ακροδέκτες των εξαρτημάτων σου βρίσκονται στη σωστή πλευρά του αυλακιού. 5) Δοκίμασε μια άλλη λυχνία LED
